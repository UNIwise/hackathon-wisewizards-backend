JUR 34101 Innføring i kontraktsrett- Sensorveiledning
Høst 2023
Introduksjon
Denne sensorveiledningen er først og fremst rettet til sensorene. Hensikten med veiledningen er å
sikre en korrekt og felles vurdering av eksamensbesvarelsene. Det er imidlertid også et mål at
sensorveiledningen fungerer som en rettledning for studentene om hvordan oppgaven skulle kunne
løses. Som det kommer frem av veiledningen, er det rom for ulike løsninger. Vi forventer heller ikke at
studentene har sett alle problemstillinger oppgaven reiser.
Besvarelsen bedømmes som bestått/ikke bestått. Det er ikke et vilkår for å bestå eksamen at alle
spørsmål er løst i tråd med veiledningen.
For å bestå oppgaven må studentene vise at de har tilegnet seg de kunnskaps- og ferdighetsmål som
er beskrevet i kursbeskrivelsen JUR 3410 Innføring i kontraktsrett | Programmeinfo BI. Det kreves blant
annet god kunnskap i materiell avtale- og kjøpsrett samt evne til å identifisere og løse teoretiske og
praktiske avtalerettslige og kjøpsrettslige problemstillinger ved hjelp av juridisk metode. I tillegg er det
et vilkår at studentene kan formulere og formidle kunnskap om avtalerettslige og kjøpsrettslige
problemstillinger. Dette betyr at vi ved sensuren ikke bare legger vekt på at studentene kan identifisere
og løse de rettslige spørsmålene oppgaven reiser. Evnen til å uttrykke seg klart og konsist inngår også
i vurderingsgrunnlaget.
Veiledningen viser til lærebøkene av pedagogiske hensyn. Lærebøkene skal ikke benyttes på denne
måten i en besvarelse.
Bruktmobil AS v. Peder Ås
1. Foreligger det en mangel ved salget fra Bruktmobil AS til Peder Ås?
Peder krever hevning av mobiltelefonkjøp. Det fremgår av oppgaven at Peder «trengte en ny
smarttelefon til å bruke i jobben sin som bruktbilforhandler». Kjøpet reguleres derfor av kjøpsloven,
jf. kjl. § 1. Ettersom oppgaven ikke legger opp til det, er det ikke nødvendig å drøfte betydningen av at
Peder kanskje også bruker telefonen privat (og at kjøpet derfor skulle kunne regnes som et
forbrukerkjøp slik at forbrukerkjøpsloven kommer til anvendelse, jfr fbkjl. § 1). Studentene skal ikke
trekkes om de diskuterer lovvalget, det blir derimot feil å konkludere med at dette er et forbrukerkjøp.
Hjemmelen for hevingskravet er kjøpsloven § 39 (1): «Kjøperen kan heve kjøpet dersom mangelen
medfører vesentlig kontraktbrudd». Det er to kumulative vilkår for heving: For det første må det
foreligge en mangel og før det andre må mangelen lede til et vesentlig kontraktsbrudd. Det må altså
foreligge en vesentlig mangel.
Det første spørsmålet som skal drøftes er derfor om mobiltelefonen har en mangel.
Tidspunktet for mangelsvurderingen er når risikoen for varen går over på kjøperen, dvs. ved levering
20 november, jf. kjl. §§ 21 og 13. Bruktmobil AS hevder at «telefonen var i orden, med godkjent batteri,
da den ble levert til Peder og at selskapet etter dette tidspunktet ikke hadde noe ansvar for den». Det
er riktig at telefonen var i samsvar med rådende sikkerhetsforskrifter da den ble levert. Det ble
imidlertid etter levering påvist at batteriene var ubrukelige. En mobiltelefon som tar fyr ved ladning er
ikke i samsvar med de krav til «kvalitet» og «andre egenskaper» som følger av avtalen, se kjl § 17 (1).
En slik telefon passer heller ikke for de formål som tilsvarende ting vanligvis bruke til, kjl § 17 (2) a. At
en gjenstand har skadevoldende egenskaper har i rettspraksis blitt ansett for å være en «klar» mangel,
se for eksempel agurkpinnedommen, Rt-2004-675, avsnitt 37:
« Det følger av kjøpsloven § 17 andre ledd bokstav a at dersom ikke annet er avtalt, skal
salgsgjenstanden blant annet passe for de formål som tilsvarende ting vanligvis brukes til.
Splittbambuspinner blir brukt til å støtte opp agurkplanter og andre grønnsakplanter i den første
vekstfasen. Det er en forutsetning for at pinnene skal kunne brukes til dette formålet, at de ikke er
bærere av aggressive sopparter. Som det fremgår av det jeg har sagt under fremstillingen av
saksforholdet, er penicillium oxalicum en svært aggressiv soppart som produserer store mengder med
sporer som spres lett. Selv om sopparten er en naturlig forekomst, finner jeg det klart at den
omstendighet at splittbambuspinner som blir brukt i forbindelse med produksjon av agurker, er smittet
med denne sopparten, må anses som en kjøpsrettslig mangel.»
Tilsvarende må det kunne konkluderes med at en mobiltelefon må kunne lades uten at den tar fyr.
Peder må gis medhold i at et batteri som tar fyr ved lading av telefonen, medfører at telefonen har en
mangel, selv om batteriene var i godkjent for bruk i mobiltelefoner. En mangel behøver ikke vise seg
ved levering, det er nok at det godtgjøres at den forelå – latent – ved levering, se prinsippet i
Videospillerdommen, Rt. 1988 s. 774, samt Selvig/Lilleholt s. 88. Utgangspunktet er derfor at det
foreligger en mangel som Bruktmobil AS har ansvar for.
Dette gjelder dog bare om «annet ikke følger av avtalen», kjl. § 17(2). Neste spørsmål blir derfor om
partene har avtalt noe annet.
Bruktmobils anførsel om at det stod klart i instruksene på hjemmesiden at telefonen ikke måtte lades
uten tilsyn og at Peder burde ha innrettet seg etter dette, må ses på som en anførsel om en
ansvarsfraskrivelse for feil som kan oppstår under lading. Anførselen må behandles, men vil nok ikke
føre frem da det bør vises til at vilkåret ikke er vedtatt av Peder og derfor ikke en del av
kontraktsvilkårene. Det må kunne hevdes at kontraktsvilkåret er så uvanlig og overraskende at det av
den grunn ikke kan anses vedtatt, jf., Pakkeseddeldommen, Rt. 1968 s. 1188, Agurkpinnedommen, Rt2004-675 og Giertsen s. 95 flg. Det er avgjort i strid med praksis å kreve tilsyn av en mobil under lading.
Et så klart avvik fra bransjepraksis måtte ha blitt formulert tydeligere av den som påberoper seg det.
Her kan varianter av uklarhetsregelen komme inn, dersom studentene er oppfinnsomme. Som
eksempel på betydningen av bransjepraksis ved tolkning kan vises til Dalefabrikker-dommen, Rt. 1997
s. 160 og Giertsen s. 183. Her hadde Dalefabrikker unnlatt å sette inn i kontrakten at vinneren av en
designkonkurranse ikke skulle ha krav på royalties av Dales salg. Vilkåret var ikke i tråd med
bransjepraksis og kunne derfor ikke anses vedtatt av designvinneren når det ikke var uttrykkelig nevnt
i kontrakten.
Studentene bør komme til at Bruktmobils anførsel ikke kan føre frem.
Konklusjonen blir at det foreligger en mangel.
2. Forutsatt at det foreligger en mangel, har Peder krav på heving av kjøpet og/eller erstatning
fra Bruktmobil AS?
Når det gjelder hevingsspørsmålet er dette relativt klart. Studentene bør ha kommet til at det
foreligger en mangel som Bruktmobil AS har risikoen for. Mobilen er totalt ødelagt. Telefonen kan ikke
brukes til sitt formål. Kjøpet er fullstendig forfeilet.
Det kan derfor konkluderes med at vilkåret i kjl. § 39 (1) om at mangelen må medføre «vesentlig
kontraktbrudd» er oppfylt. Virkningene av at et kjøp som er gjennomført heves, er at det mottatte kan
kreves tilbakeført, se kjl. § 64 (2). I utgangspunktet må Peder levere tilbake mobiltelefonen «i vesentlig
samme stand og mengde som han mottok den» kjl. § 66 (1). Plikten til slik tilbakelevering forutsetter
imidlertid at tilbakelevering er mulig, kjl. § 66 (1) a. Peders mobiltelefon har brent opp, så
tilbakelevering er ikke mulig og dermed ikke et hinder for å kreve heving. Dette innebærer at Peder
kan heve kjøpet og at Bruktmobil AS må betale tilbake de 4000 kronene som Peder betalte for
telefonen.
Konklusjon: Peder kan heve kjøpet
Det neste spørsmålet er om Peder kan kreve erstatning for ulike poster. Det følger eksplisitt av kjl. §
30 (1) annet punktum at Peders rett til erstatning ikke faller bort ved at andre krav (som heving) gjøres
gjeldende.
I og med at det her er snakk om ulike typer av erstatningsposter, bør studentene drøfte både om det
foreligger kontrollansvar (som gir rett til erstatning for direkte tap) og om det foreligger culpa (som
dekker både direkte og indirekte tap).
Utgangspunktet for kontrollansvaret er at selgeren, Bruktmobil AS, blir ansvarlig om de ikke «godtgjør
at det forhold at leveringen er mangelfull, skyldes hindring som nevnt i § 27», jfr § 40 (1). Dette
nærmest objektive ansvaret gjelder etter § 27 (1) annet pkt. «likevel ikke så langt selgeren godtgjør at
[mangelen] skyldes hindring utenfor hans kontroll som han ikke med rimelighet kunne ventes å ha tatt
i betraktning på avtaletiden eller å unngå eller overvinne følgene av».
Studentene må komme til at det foreligger kontrollansvar for Bruktmobil AS. Selskapet har valgt Tastad
som forårsaker at Bruktmobil AS ikke leverer kontraktsmessig. Hindringen består i at batteriet har feil.
Denne hindringen ligger innenfor Tastads kontroll og ville også ha ligget innenfor Bruktmobil AS´
kontroll, jf. § 40 første ledd jf. § 27 andre ledd andre punktum jf, § 27 første ledd.
Studentene bør kort drøfte om det er grunnlag for culpa, jf. § 40 § tredje ledd jf. andre ledd, jf. § 67
andre ledd. Dette fordi enkelte av tapspostene aspirerer til å falle innunder indirekte tap, jf. kjøpsloven
§ 67 andre ledd. Peder er derfor avhengig av å påvise culpa («feil eller forsømmelse»), jf. kjøpsloven §
40 tredje ledd bokstav a. Denne drøftelsen bør imidlertid gjøres kort. Tastads bruk av et godkjent
batteri kvalifiserer neppe for culpa.
Det er litt vanskelig for studentene å legge dette opp oppgaveteknisk, men oppgaven vil nok uansett
skille mellom de som forstår og ikke forstår forholdet mellom ansvarsgrunnlaget og rekkevidden av
tapsdekningen. I denne oppgaven faller noen av postene under direkte tap, mens andre faller innenfor
indirekte tap. Det blir derfor nødvendig for studentene å drøfte og ta stilling til hvilket ansvarsgrunnlag
som foreligger.
Hvis culpa, blir det erstatning for indirekte tap. Men her er det ikke grunnlag for å komme til culpa,
hverken hos Tastad eller Bruktmobil AS. Derfor blir det ikke ansvar for indirekte tap. Peder kan derfor
bare kreve erstatning for de tapsposter som kvalifiserer som direkte tap.
Tapspostene:
Peder krever erstatning for
1. Elektrokostnader, utskiftning av anlegg, 70 000 kroner
2. Elektrokostnader, reparere anlegget knyttet til den ødelagte stikkontakten, 30 000 kroner
3. Tap av mobiltelefon (subsidiært) 40000 kroner og ladekabel 399 kroner
4. Tap av matvarer i kjøleskap 2000 kroner
5. Tapte inntekter 240 000 kroner
1. Elektrokostnadene på 70 000 faller utenfor tapet «som følge av mangelen». Det foreligger ikke
årsakssammenheng mellom mangelen og elektrokostnadene. Peder kan ikke kreve disse kostnadene
dekket av Bruktmobil AS.
2. Når det gjelder elektrokostnadene knyttet til kursen for den stikkontakten ladekabelen var koblet til,
30 000 kroner, regnes dette som tap som skade på annet enn salgstingen selv, jf. § 67 andre ledd
bokstav d.) og dermed som et indirekte tap. For å få erstatning for en slik utgiftspost kreves det culpa,
dvs. at Hans Tastad har utvist feil eller forsømmelse. I og med at batteriene var godkjent for bruk i
mobiltelefoner, kan man vanskelig hevde at Tastad har utvist feil (se ovenfor). Det foreligger ikke culpa,
og Peder kan ikke kreve dette tapet dekket av Bruktbil AS.
3. Både mobiltelefonen og laderledningen faller utenfor listen over indirekte tap i § 67 (2), se særlig §
67 (2) d. Bestemmelsen kan være noe vanskelig å forstå, men meningen er å avgrense det indirekte
tapet til skade på annet enn «salgstingen selv og gjenstander … som har nær og direkte sammenheng
med dens fortsatte bruk». Skade på salgstingen selv og gjenstander som har nær og direkte
sammenheng med dens bruk, regnes som direkte tap. Det er klar årsakssammenheng mellom tapene
og mangelen. Studentene bør konkludere med at Peder som utgangpunkt kan kreve erstatning for
skade på mobiltelefonen og laderledningen, totalt 4399 kroner. Når det gjelder mobiltelefonen, vil
Peder kunne få de 4000 kronene tilbakebetalt som en del av hevingsoppgjøret (se ovenfor). Om man
har konkludert med at Peder har rett til heving og tilbakebetaling av de 4000 kronene, foreligger
strengt tatt ikke et tap. Han kan ikke kreve de 4000 kronene to ganger, på to ulike rettsgrunnlag. Det
er et pluss om studentene se dette poenget, men ikke et minus om de kommer til at Peder har rett til
å kreve erstatning for mobiltelefonen, uten at forholdet til hevingsbestemmelsen er drøftet.
4. Når det gjelder tapet knyttet til ødelagt mat, kr. 20 000, er dette å regne som «tap som følge av
skade på annet enn salgstingen selv», jf. § 67 andre ledd bokstav d). Det er med andre ord et indirekte
tap. Her foreligger ikke culpa og Peder kan ikke kreve erstatning for tapet.
Hvis ikke studentene plasserer tapet under indirekte tap, men kommer til at det er et direkte tap,
oppstår en annen problemstilling, når det gjelder maten: Adekvansbegrensing jf. § 67 første ledd andre
punktum kan diskuteres. Spørsmålet blir da om Bruktmobil AS med rimelighet kunne forutse den
aktuelle følgen. Det er en rekke årsaksledd mellom batteriet og tapet, jf. batteri påvirker telefon,
telefon og batteri påvirker ladeledning, som igjen påvirker stikkontakt og elektrisk anlegg, som igjen
påvirker kjøleskapet gjennom manglende strøm. Av denne grunn blir fiskevarer som tilfeldigvis er
lagret i kjøleskapet skjemt/ødelagt. Hvis studentene argumenterer etter disse linjer for å komme til en
adekvansbegrensing, må det oppfattes som positivt.
5) Den vanskeligste tapsposten, er Peders inntektstap. Tapt salg av bruktbiler skulle kunne falle
innunder ordlyden i § 67 andre ledd bokstav c) «tapt fortjeneste som følge av at en kontrakt med
tredjemann faller bort» og dermed regnes som et indirekte tap.
Bestemmelsen gjelder etter sin ordlyd bare tapt fortjeneste fra kontrakter som er inngått (det er en
forutsetning at en avtale er inngått, for at den skal kunne falle bort eller ikke bli riktig oppfylt). Tap som
følge av at en part ikke inngår en kontrakt (slik som i vår sak), faller derfor utenfor bestemmelsen. Slik
tapt fortjeneste er likevel bare indirekte dersom kjøperen «uten rimelig grunn lar være å foreta
dekningskjøp eller treffe andre tiltak for å unngå eller minske tapet». Tapet er med andre ord indirekte
dersom parten både unnlater å treffe tiltak for å unngå eller minske tapet og ikke har en rimelig grunn
til å unnlate å gjøre det.
I vår sak har Peder unnlatt å treffe tiltak for å unngå eller minske tapet, men det kan diskuteres om
han hadde en rimelig grunn til å unnlate å gjøre det. Peder har vurdert å flytte bruktbilsalget til
parkeringsplassen, men kommet til at dette ville gå utover butikkens renomme. Det må være greit å
komme til at han har en rimelig grunn til å unnlate å minske tapet, men begge løsninger aksepteres.
Om man konkluderer med at han har en rimelig grunn til å unnlate å minske tapet, skal tapet regnes
som direkte. Peder vil da kunne krever erstatning for 240 000 kroner med hjemmel i kontrollansvaret.
Her vil man likevel kunne diskutere om dette tapet er påregnelig, jfr kjl. § 67 (1) annet pkt «Dette
gjelder likevel bare tap som en med rimelighet kunne ha forutsett som en mulig følge av
kontraktbruddet». Studentene bør kunne konkludere med at dette tapet er for avledet og upåregnelig
til at Bruktmobil AS skulle kunne forutse det. Konklusjonen blir derfor at Peder ikke kan kreve
inntjeningstapet erstattet.
Det samme blir resultatet om man kommer til at renommetapet ikke er en rimelig grunn for Peder til
å unnlate å minske tapet. De 240 000 kronene skal da regnes som indirekte tap. Det foreligger ikke
culpa og da faller indirekte tap utenfor Bruktbil AS’s ansvar.
Studentene bør komme til at Peder ikke kan kreve 240 000 kroner erstattet. Begge forklaringer
aksepteres.
3. Foreligger det kontraktsbrudd i kontrakten mellom Hans Tastad og Bruktmobil AS?
Bruktmobil AS varsler Hans Tastad om at jfr. «…dersom selskapet ble ansvarlig for å betale noen av
Peders erstatningskrav, ville det kreve erstatning for tilsvarende beløp fra Hans, som var den som
egentlig hadde gjort feilen». Kravet fra Bruktmobil er egentlig et regresskrav; men er formulert som
et erstatningskrav, for å unngå at studentene skal måtte bevege seg ut i for ukjent terreng. Studentene
må derfor diskutere om det for Tastad kan holdes ansvarlig med grunnlag i et erstaningsansvar basert
på brudd på kontrakten med Bruktmobil.
Det kan være vanskelig for studentene å bestemme hvilke regler som skal avgjøre tvisten. Avtalen
mellom Tastad og Bruktbil AS er ikke er kjøpsavtale, men en avtale om en tjeneste, så kjøpsloven
gjelder ikke. Hans Tastad kan ikke regnes som forbruker; så håndverkertjenesteloven gjelder heller
ikke (jf hvtj. § 1). Når det gjelder spørsmålet om det foreligger kontraktsbrudd, bør studentene ta
utgangspunkt i partenes avtale og tolke hva denne inneholder for så å avgjøre om det foreligger
kontraktsbrudd. Det er naturlig om studentene trekker på den tidligere kjøpsrettslige drøftelsen av om
det foreligger en mangel. Problemstillingen er den samme her: Tastad leverer en mobil med et nytt
batteri med en iboende svakhet. Konklusjonen må bli at han ikke har levert kontraktsmessig overfor
Bruktmobil AS.
Studentene bør konkludere med at det foreligger kontraktsbrudd.
4. Forutsatt at det foreligger kontraktsbrudd, er Hans Tastad erstatningsansvarlig overfor
Bruktmobil AS?
Noen vil studenter vil muligens få problemer når de skal drøfte hvilket ansvarsgrunnlag Tastad har
overfor Bruktmobil. Vi bør derfor ikke være for strenge i bedømmelsen av spm. 4. Studentene bør
komme til at Tastad ikke har handlet culpøst overfor Bruktmobil, og at han derfor ikke blir ansvarlig for
indirekte tap.
Spørsmålet om hvilket ansvar Tastad har er noe åpent. Avtalen er ikke en kjøpsavtale (det gjelder ikke
salg av ting, men reparasjon). Tastad utfører en tjeneste for Bruktmobil AS). Hans Tastad har mest
sannsynlig et kontrollansvar etter en ulovfestet kontraktrettslig ansvarsregel. Denne kan utledes på
grunnlag av ulike analogibetraktninger, og det må aksepteres at studentene tar utgangpunkt i en
analogi fra kjøpsloven.
Med kontrollansvar vil Tastad være ansvarlig for direkte tap. I kontraktsforholdet mellom Peder og
Bruktmobil vil dette egentlig kun omfatte tapet av selve mobilen, som kostet rundt 1 000 kroner i
innkjøp (jf. «en tusenlapp»). Tapet knyttet til at Peder enten hever eller får erstatning for selve mobilen
er i relasjon til kontraktsforholdet mellom Tastad og Bruktmobil AS et indirekte tap, idet det for
Bruktmobil AS er «tapt fortjeneste som følge av at en kontrakt med tredjemann … Ikke blir riktig
oppfylt», jf. § 67 andre ledd bokstav c).
Også de øvrige tapspostene er indirekte tap, og de studentene som er flinke, kan hvile i de drøftelsen
de allerede har foretatt. Det er derfor ikke så mye å skrive for studentene om dette.
Konklusjonen blir at Hans Tastad ikke blir erstatningsansvarlig i forhold til Bruktbil AS.
Oppgaven er vanskelig og bør derfor ikke tillegges for stor vekt.
For avgjørelsen av spørsmål 4. skal det tas stilling til om Hans Tastad kan gjøre gjeldende en
ansvarsfraskrivelse.
Forutsatt at Tastad blir erstatningsansvarlig, blir spørsmålet om han likevel kan unngå ansvar ved å
henvise til ansvarsfraskrivelsen. Her foreligger det ikke, i alle fall ikke etter det skriftlige, noen
fullstendig avtaleslutning etter avtalelovens kapittel 1. Det foreligger et tilbud fra Tastad som ikke er
akseptert skriftlig innen fristen, slik det er lagt opp til. I utgangspunktet er vi da i avtalelovens § 2, jf.
overskriften til avtalelovens kapittel 1, som leder til at avtale ikke er inngått. Hvis ikke avtale med
vilkåret om ansvarsfraskrivelse er inngått, er Bruktmobil heller ikke bundet, og kan kreve erstatning
(egentlig regress) av Tastad.
Men her kommer det inn at begge partene fortsetter sitt opprinnelige avtaleforhold som om ingenting
har hendt. Kan Bruktmobil anses å ha akseptert ansvarsfraskrivelsen gjennom konkludent atferd? Her
er litt for studentene å spille på.
Peders e-post har et element av definering av avtaleprosess, jf. Stømstadommen Rt-2014-100. En
sammenligning med denne kan lede til at Bruktmobil ikke kan anses bundet så lenge prosedyren ikke
er fulgt.
På den annen side gjelder formfrihetsprinsippet, og det er intet i veien for å binde seg på andre måter
enn skriftlig. Jf. Giertsen s. 51.
Et element i bildet er at Bruktmobil fortsetter å levere mobiltelefoner til Tastad, mens han ikke
protesterer. Han følger altså ikke opp sitt eget vilkår om å terminere kontrakten.
Hvis studenter er inne på at det på dette grunnlaget kan anses å være inngått en ny avtale uten
ansvarsfraskrivelse, alternativt at den gamle avtalen gjelder som før, må det anses å være innsiktsfullt.
Her er et punkt hvor studentene kan tenke selv.
Siden utgangspunktet i norsk avtalerett er at man ikke bindes ved passivitet, og det er lagt opp til
skriftlig avtaleslutning, er det sannsynlig at ansvarsfraskrivelsen ikke kan gjøres gjeldende. Det er et
resultat som samsvarer med Strømstad-dommen, selv om partskonstellasjonen i vår sak er litt
forskjellig. Her er det den som ønsker å få til en avtale som stiller vilkår for binding som blir brukt mot
ham.
Avtalelovens § 8 regulerer ikke om det er inngått en avtale med tilbud og stilltiende aksept, dette
spørsmålet må avgjøres konkret. Spørsmål som kan drøftes er hva partene hadde grunn til å forvente.
Håpet er at studentene får anledning til å vise at de kan noen relevante regler fra alminnelig avtalerett.
De må konkludere med at ansvarsfraskrivelsen enten gjelder eller gjelder ikke. Begge løsninger bør
aksepteres. Også dette er en vanskelig oppgave som det ikke skal legges for stor vekt på.
