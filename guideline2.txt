JUR 34101 Innføring i kontraktsrett
Vekt: Eksamen teller 100 % av endelig karakter i JUR 3410
Antall sider i oppgaven: 4 sider inkl. forsiden
Oppgaven besvares: Individuelt
Skriftstørrelse: 12
Formelle krav
Tillatte hjelpemidler:
• Digital ressurs: Lovdata Pro (Digital Eksamensmodus)
• Lover og forskrifter, inkludert særtrykk av lover og utkast til nye lover
Lykke til!
Marte Kirkerud eide et lite selskap som drev med kjøp og salg av elektronikk. Selskapet het Bruktmobil
AS (heretter Bruktmobil). Martes forretningsidé var å kjøpe inn ikke-fungerende brukt elektronikk, i
første rekke mobiltelefoner, og få gjenstandene reparert, for så å selge dem videre til en lavere pris enn
et tilsvarende, nytt produkt. Bruktmobil samarbeidet med Hans Tastad, som var pensjonert
elektroingeniør, og som gjerne påtok seg oppdrag med å reparere mobiltelefoner. Bruktmobil hadde en
muntlig avtale med Hans, som pleide å få 500 kroner per mobiltelefon han reparerte. Litt avhengig av
merke, kjøpte Bruktmobil telefonene for en tusenlapp og solgte de nyreparerte telefonene for mellom 3
000 og 5 000 kroner.
Hans hadde lenge uttrykkelig sagt at den betalingen han fikk var relativt lav. På grunn av den lave
betalingen ville Hans i alle fall være sikker på at han ikke hadde noe ansvar i tilfelle noe skulle gå galt
med mobiltelefonene. Den 1. oktober 2022 sendte Hans en e-post til Bruktmobil med følgende tekst:
«Som kompensasjon for lav betaling per enhet jeg reparerer finner jeg det rimelig at jeg ikke
skal være ansvarlig dersom mobiltelefoner etter reparasjon og salg viser seg å ha mangler. En
skriftlig aksept av dette avtalevilkåret per e-post imøteses innen 1. november 2022. Hvis jeg
intet hører, anser jeg vilkåret for å være godtatt. Hvis dere ikke godtar dette avtalevilkåret, vil
jeg si opp vårt avtaleforhold.»
Bruktmobil svarte ikke på e-posten fra Hans innen fristen, men fortsatte å levere telefoner til reparasjon,
som om ingen ting hadde hendt. Hans fortsatte også å ta imot telefoner uten å protestere eller si opp
avtalen.
Peder Ås trengte en ny smarttelefon til å bruke i jobben sin som bruktbilforhandler. Han solgte biler
under sloganet «brukt er best», og tenkte at han fikk leve som han lærte. Den 20. november 2022 kjøpte
han derfor en brukt telefon av Bruktmobil. Han valgte en relativt fin modell og betalte 4 000 kroner.
Telefonen lå på en butikkhylle hvor det stod et skilt som sa «Som nye». På hyllen var det også en
henvisning til produsentens hjemmeside med instruksjon om hvordan kjøpere skulle håndtere telefonen.
Peder, som hadde hatt samme telefonmerke tidligere, brydde seg ikke med å gå inn på hjemmesiden.
Han tok med seg telefonen på jobb og brukte den til å snakke med kunder resten av dagen.
Da dagen var over, var batteriet helt tomt. Peder la derfor mobiltelefonen til lading mens han stengte
butikken. Det hadde blitt sent, så Peder måtte skynde seg hjem til middag. Da han kom hjem, oppdaget
han at han hadde glemt telefonen på jobben, men tenkte ikke mer på det siden han skulle tilbake på jobb
morgenen etter. Den dagen skulle bruktbilfirmaet dessuten ha firmafest, noe han gledet seg til.
Da Peder kom på jobb neste dag, viste det seg at telefonen hadde tatt fyr i løpet av natten, og både
telefonen og laderledningen var helt ødelagt. Heldigvis hadde ikke brannen spredt seg, fordi Peder hadde
lagt telefonen i en metallskål på et bord. Skålen hadde beskyttet bordet og telefonen. Sikringene i
butikken hadde derimot gått, som følge av varmeutviklingen fra laderledningen. Kjøleskapet, som var
fullt av hummer, reker og hvitvin til firmafesten, hadde vært uten strøm i mange timer. Derfor ble all
maten ødelagt og uspiselig. Maten hadde kostet 20 000 kroner i innkjøp.
Etter undersøkelser ble det avklart at årsaken til varmeutviklingen var en feil på batteriet som ble
benyttet da telefonen ble reparert. Hans Tastad hadde kommet over en ny type telefonbatterier som var
billigere enn de han vanligvis brukte. Batteriene var på tidspunktet for salget godkjente av norske
myndigheter og det fantes ingen informasjon om at de ikke kunne brukes til den aktuelle typen
mobiltelefoner. Etter hendelsen hvor telefonen tok fyr, hadde det samme skjedd med andre
mobiltelefoner flere steder i landet. Myndighetene hadde derfor grepet inn, og nå var batterier som dette
ikke lenger godkjente for mobiltelefoner.
En tilkalt elektriker slo fast at det elektriske anlegget måtte byttes ut. For det første var anlegget knyttet
til kursen for den stikkontakten ladekabelen var koblet til, ødelagt. Det ville koste 30 000 kroner å
reparere denne delen av anlegget. For det andre hadde elektrikeren oppdaget at hele det elektriske
anlegget var utdatert, og trengte utskiftning i henhold til gjeldende forskrifter. Utskiftningen av det
elektriske anlegget ville koste 70 000 kroner.
Peders firma måtte holde stengt i fire dager mens elektroarbeidene pågikk. I denne perioden ble det ikke
solgt noen biler, mens det normalt ville blitt solgt åtte biler i en firedagers-periode. Peder hadde vurdert
å selge biler fra parkeringsplassen utenfor, men kom etter en samlet vurdering til at dette ville gå utover
butikkens renommé. Han valgte derfor i stedet å holde butikken stengt. Sammenholdt med årsregnskapet
fant Peder at tap som skyldes bortfall av kontrakter om salg av bruktbiler i denne perioden utgjorde
240 000 kroner.
Peder Ås reiste krav overfor Bruktmobil om at han ville heve kjøpet av mobiltelefonen. Han krevde
videre erstatning for de utgifter han hadde hatt som følge av at mobiltelefonen tok fyr. Peder regnet ut
at han hadde et samlet tap på 100 000 kroner i elektrokostnader og 240 000 kroner i tapte inntekter, til
sammen 340 000 kroner. Endelig krevet Peder erstatning for den ødelagte maten, som hadde kostet 20
000 kroner. Peder, som følte seg krenket av hendelsen, krevet også erstattet laderen til mobiltelefonen,
som hadde kostet 399 kroner i innkjøp.
Dersom Peder ikke fikk heve kjøpet av mobiltelefonen, krevet han subsidiært erstatning for tapet av
denne, 4 000 kroner.
Peder anførte at batteriet som Bruktmobil hadde brukt, ikke var egnet til mobiltelefoner. Tap som følge
av feil batteri i telefonen måtte være Bruktmobils ansvar, mente Peder.
Bruktmobil motsatte seg kravene. Selskapet hevdet prinsipalt at telefonen var i orden, med godkjent
batteri, da den ble levert til Peder og at selskapet etter dette tidspunktet ikke hadde noe ansvar for den
Det stod dessuten klart i instruksene på hjemmesiden til produsenten at telefonen ikke måtte lades uten
tilsyn. Det burde Peder ha innrettet seg etter. Det finnes en risiko ved lading av alle elektriske produkter,
og det var Peders eget ansvar at han hadde glemt telefonen under lading på jobben.
Så lenge det ikke forelå noen mangel ved telefonen, hevdet Bruktmobil at det ikke kunne være aktuelt
å betale erstatning, og under alle omstendigheter var erstatningspostene ikke dekningsmessige.
Heving kunne ikke komme på tale.
Til påstanden om at Peder burde ha hatt tilsyn med telefonen når den ladet, svarte Peder litt oppgitt at «
… det er jo ingen som overvåker telefonen sin på den måten».
Bruktmobil henvendte seg for sikkerhets skyld til Hans Tastad og varslet om at dersom selskapet ble
ansvarlig for å betale noen av Peders erstatningskrav, ville det kreve erstatning for tilsvarende beløp fra
Hans, som var den som egentlig hadde gjort feilen. Han hadde byttet til en billigere batterivariant uten
å snakke med Marte eller andre i Bruktmobil først. Hans hadde på denne måten brutt kontrakten med
Bruktmobil.
Hans Tastad ble helt forskrekket over Bruktmobils krav. Han hadde tatt på seg å hjelpe Marte av
gammelt vennskap og for å tjene en ekstra slant. Det kunne da ikke være meningen at han skulle påta
seg ansvar i en slik størrelsesorden. Han hadde ikke noe firma og ikke noen ansvarsforsikring. Dette
tapet måtte Bruktmobil bære, om det ble aktuelt, mente Hans. Han ville gå personlig konkurs dersom
han måtte betale det fulle erstatningskravet på i verste fall 364 399 kroner.
Hans Tastad viste også til e-posten med ansvarsfraskrivelse, og påpekte at fristen hadde gått ut uten at
Bruktmobil hadde svart. Etter dette måtte Bruktmobil være bundet av ansvarsfraskrivelsen.
Løs de to tvistene mellom Peder Ås og Bruktmobil AS og mellom Bruktmobil AS og Hans Tastad basert
på avtalene mellom partene. Følgende spørsmål skal besvares
1. Foreligger det en mangel ved salget fra Bruktmobil AS til Peder Ås?
2. Forutsatt at det foreligger en mangel, har Peder krav på heving av kjøpet og/eller erstatning fra
Bruktmobil AS?
3. Foreligger det kontraktsbrudd i kontrakten mellom Hans Tastad og Bruktmobil AS?
4. Forutsatt at det foreligger kontraktsbrudd, er Hans Tastad erstatningsansvarlig overfor
Bruktmobil AS?
For avgjørelsen av spørsmål 4. skal det tas stilling til om Hans Tastad kan gjøre gjeldende en
ansvarsfraskrivelse.
Produktansvarsloven skal ikke behandles.
